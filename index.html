<!DOCTYPE html>
<html lang="en">
<head>
<meta charset="utf-8">
<title>15266985271</title>
</head>
<body>
朕深鉴世界之大势与帝国之现状，欲以非常之措置收拾时局，兹告尔忠良臣民：
<br>
朕使帝国政府，对米、英、支、苏四国，通告受诺其共同宣言之旨。
<br>
抑图帝国臣民康宁，偕万邦共荣之乐者，皇祖皇宗之遗范，朕之所拳拳不措。曩所以宣战米英二国，亦实出于庶几帝国自存与东亚安定；如排他国主权、侵领土者，固非朕志。然交战已阅四岁，不拘于朕陆海将兵之勇战、朕百僚有司之励精、朕一亿众庶之奉公，各尽最善，战局未必好转，世界大势亦不我利。加之敌新使用残虐爆弹，频杀伤无辜；惨害所及，真至不可测。而尚继续交战，终不仅招来我民族之灭亡，延而可破却人类文明。如斯，朕何以保亿兆赤子，谢皇祖皇宗之神灵哉？是朕所以使帝国政府应于共同宣言也。
<br>
朕对与帝国共终始协力于东亚解放之诸盟邦，不得不表遗憾之意。致想帝国臣民，死于战阵、殉于职域、毙于非命者，及其遗族，五内为裂。且至于负战伤、蒙灾祸、失家业者之厚生，朕所深轸念也。惟今后帝国可受之苦难，固非寻常。尔臣民之衷情，朕善知之。然时运所趋，朕堪所难堪、忍所难忍，欲以为万世开太平。
<br>
朕兹得护持国体，信倚尔忠良臣民之赤诚，常与尔臣民共在。若夫情之所激、滥滋事端，或如排挤同胞、互乱时局，而为误大道、失信义于世界，朕最戒之。宜举国一家，子孙相传，确信神州不灭，念任重而道远，倾总力于将来之建设，笃道义，巩志操，誓发扬国体精华，可期不后于世界之进运。尔臣民，其克体朕意矣！
</table>
</body>
</html>
